---
title: فرصة ثانية للحياة
date: 2024-03-23T15:07:25.248Z
draft: false
cover:
  image: >-
    https://unsplash.com/photos/Sd0tg9L6Qk0/download?ixid=M3wxMjA3fDB8MXxhbGx8NjB8fHx8fHwyfHwxNzExMjA2OTQyfA&force=true&w=640
  alt: Beautiful 3D Shapes
  caption: unsplash.com/@designerachit
---

وعي الإنسان بنفسه ومعرفته عنها والاهتمام بتفاصيلها بيساعده يقرب من الحاجات اللي شبهه، وبيساعده يتجنب صراعات طويلة غير مجدية، وطرق نهايتها هو مش عاوزها. بتساعده يتقبل نفسه ويفهم تقصيره ونقاط ضعفه، ودا بيخليه مستوعب كمان ان غيره عنده نقاط ضعف وقصور هو كمان، ودا بيخلينا متسامحين ومتقبلين بعضنا أكتر. معرفتك بنفسك هي بوابتك للتسامح. الحياة رحلة مستمرة بنتعرف فيها على نفسنا، لكن في أدوات بتساعدنا نفهم أكتر ونختصر وقت كبير احنا أولى بيه. افهم بالله عليك ان مش عشان انت عاوز حاجة ان الناس هتقدمهالك، وان احباطاتك من اللي حواليك ليها أسباب كتير. مش كل الناس بتكرهك عشان مش بيعملوا اللي انت عاوزه ومش مريحين زي مانت عاوزهم يكونوا، ممكن بس يكونوا مش قادرين يعطوك اللي انت عاوزه بالطريقة اللي انت عاوزها، بل وربما ممكن محتاجين نفس اللي انت عاوزه اكتر منك، فنعذر بعض أحسن. زي ما في ناس مش مريحة بالنسبة لك، هيكون في ناس عندها اللي انت عاوزه ومريحة بالنسبة لك، عشان كده بدل ما تحكم كتير على الناس وتاخد جنب، جرب تخرج برا دائرتك من حين للآخر وشوف العالم يقدر يقدملك ايه. لو في حد مش متقبلك لذاتك، في حد تاني هتكون بالنسباله احسن حد في العالم، فالحياة أذواق واختيارات واختلافات، وكل ما نفهم دا كل ما حياتنا هتكون احسن، وهنقدر إن شاء الله نساعد اللي حوالينا هما كمان تكون حياتهم أحسن.
